**早发白帝城** <sub>李白</sub>

朝辞白帝彩云间 千里江陵一日还

两岸猿声啼不住 轻舟已过万重山

------

**七步诗** <sub>曹植</sub>

煮豆燃豆萁  豆在釜中泣

本是同根生  相煎何太急

---

**相思** <sub>王维</sub>

红豆生南国  春来发几只

愿君多采撷   此物最相思

---

**静夜思** <sub>李白</sub>

床前明月光  疑是地上霜

举头望明月  低头思故乡

---

**咏柳**<sub>贺知章</sub>

碧玉妆成一树高，万条垂下绿丝绦。
不知细叶谁裁出，二月春风似剪刀。

---

**登幽州台歌**  	<sub>陈子昂</sub>

前不见古人，后不见来者。

念天地之悠悠，独怆然而涕下！

------

**草** <sub> 白居易 </sub>

离离原上草，一岁一枯荣。

野火烧不尽，春风吹又生。

---

**凉州词** <sub>王之涣 </sub>

黄河远上白云间，一片孤城万仞山。

羌笛何须怨杨柳，春风不度玉门关

---

**江南春·千里莺啼绿映红** <sub>[杜牧 ](https://hanyu.baidu.com/s?wd=杜牧)</sub>

千里莺啼绿映红，水村山郭酒旗风。

南朝四百八十寺，多少楼台烟雨中。

---

**绝句** <sub>杜甫</sub>

两个黄鹂鸣翠柳，一行白鹭上青天。

窗含西岭千秋雪，门泊东吴万里船。

---

**黄鹤楼送孟浩然之广陵** <sub>李白</sub>

故人西辞黄鹤楼，烟花三月下扬州。

孤帆远影碧空尽，唯见长江天际流。

---

**渭城曲 / 送元二使安西** <sub>王维</sub>

渭城朝雨浥轻尘，客舍青青柳色新。

劝君更尽一杯酒，西出阳关无故人。

---

**九月九日忆山东兄弟** <sub>王维</sub>

独在异乡为异客，每逢佳节倍思亲。

遥知兄弟登高处，遍插茱萸少一人。

---

**江雪**<sub>柳宗元 </sub>

千山鸟飞绝，万径人踪灭。

孤舟蓑笠翁，独钓寒江雪。

----

**枫桥夜泊 / 夜泊枫江**<sub>张继  </sub>

月落乌啼霜满天，江枫渔火对愁眠。

姑苏城外寒山寺，夜半钟声到客船。

---

**出塞二首·其一**   <sub> 王昌龄  </sub>

秦时明月汉时关，万里长征人未还。

但使龙城飞将在，不教胡马度阴山。

---

**泊秦淮**  <sub> 杜牧  </sub>

烟笼寒水月笼沙，夜泊秦淮近酒家。

商女不知亡国恨，隔江犹唱后庭花。

---

**凉州词二首·其一**  <sub> 王翰 </sub>

葡萄美酒夜光杯，欲饮琵琶马上催。

醉卧沙场君莫笑，古来征战几人回？

---

**寻隐者不遇**  <sub> 贾岛 </sub>

松下问童子，言师采药去。

只在此山中，云深不知处。

---

**游子吟** <sub> 孟郊</sub>

慈母手中线，游子身上衣。

临行密密缝，意恐迟迟归。

谁言寸草心，报得三春晖。

---

**凉州词二首·其一**  <sub> 王之涣 </sub>

黄河远上白云间，一片孤城万仞山。

羌笛何须怨杨柳，春风不度玉门关。

---

**江南逢李龟年** <sub> 杜甫 </sub>

岐王宅里寻常见，崔九堂前几度闻。

正是江南好风景，落花时节又逢君。

---

**鹿柴** <sub> 王维</sub>

空山不见人，但闻人语响。

返景入深林，复照青苔上。

---

**宿建德江**  <sub> 孟浩然 </sub>

移舟泊烟渚，日暮客愁新。

野旷天低树，江清月近人。

---

**夜宿山寺** <sub> 李白 </sub>

危楼高百尺，手可摘星辰。
不敢高声语，恐惊天上人。

---

**送杜少府之任蜀州**  <sub> 王勃  </sub>

城阙辅三秦，风烟望五津。与君离别意，同是宦游人。

海内存知己，天涯若比邻。无为在歧路，儿女共沾巾。

------

**过故人庄**  <sub> 孟浩然 </sub>

故人具鸡黍，邀我至田家。绿树村边合，青山郭外斜。

开轩面场圃，把酒话桑麻。待到重阳日，还来就菊花。

---

**锦瑟** <sub>李商隐  </sub>

锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。

沧海月明珠有泪，蓝田日暖玉生烟。此情可待成追忆？只是当时已惘然。

---

**山居秋暝** <sub>王维   </sub>

空山新雨后，天气晚来秋。明月松间照，清泉石上流。

竹喧归浣女，莲动下渔舟。随意春芳歇，王孙自可留。

---

**黄鹤楼** <sub> 崔颢   </sub>

昔人已乘黄鹤去，此地空余黄鹤楼。黄鹤一去不复返，白云千载空悠悠。

晴川历历汉阳树，芳草萋萋鹦鹉洲。日暮乡关何处是？烟波江上使人愁。
